Lo statunitense Bruce Wayne, taciturno e scontroso, è rinchiuso in una prigione del Bhutan, in Asia 
meridionale. L'uomo, che appare come un vagabondo, è in realtà un multimiliardario, rimasto orfano da piccolo 
a causa di una rapina finita in tragedia ad opera di un balordo di nome Joe Chill. Durante la prigionia viene 
visitato in cella da Henri Ducard, un misterioso uomo che afferma di potergli dare la giustizia che cerca, 
dicendogli anche che ogni risposta potrà essere trovata una volta recuperato un particolare fiore azzurro, 
che cresce sulle pendici di una montagna.
Ducard è infatti il più fidato aiutante di Ra's al Ghul, leader della Setta delle Ombre, lega 
di guerrieri nata allo scopo di eliminare ciò che di marcio c'è al mondo e nella società. Rilasciato 
dalla prigione, Wayne decide di seguire le istruzioni ricevute e, rinvenuto il fiore, scala la montagna, 
non senza difficoltà. Wayne inizia un duro addestramento, nel quale imparerà le arti marziali e l'importanza 
della teatralità e dell'inganno nel combattimento, cose che lo porteranno anche ad affrontare le sue paure più 
profonde.