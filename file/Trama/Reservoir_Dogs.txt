Los Angeles: il malavitoso Joe Cabot, insieme al figlio Eddie "il bello", raduna sei rapinatori professionisti 
per un colpo ai danni di un grossista di diamanti. Il gruppo è composto in parte da vecchie conoscenze di Cabot, 
in parte da esperti professionisti.
Regola principale del gruppo è di non parlare mai di se stessi e di mantenere il reciproco anonimato, 
usando come nome quello di un colore: Larry (vecchio amico di Joe) è Mr. White; Vic Vega (fedelissimo ai Cabot, 
avendo passato quattro anni in prigione senza fare il loro nome al processo) è Mr. Blonde; il puntiglioso e polemico 
sarà Mr. Pink; l'estroso verrà chiamato Mr. Brown; il taciturno sarà Mr. Blue; infine Freddy Newandyke sarà Mr. Orange.
La rapina si rivela una vera strage: Mr. Blonde dà inizio ad una sparatoria con la polizia, che irrompe 
improvvisamente, e uccide senza scrupoli chiunque gli sembri pericoloso e scappa prendendo in ostaggio un 
poliziotto; Mr. Blue rimane ucciso nello scontro a fuoco e il gruppo si divide per fuggire meglio. Mr. Pink 
riesce con difficoltà a scappare, portando al sicuro i diamanti. Mr. White e Mr. Orange fuggono con un'auto 
alla cui guida c'è Mr. Brown, che sarà colpito a morte dalla polizia. 