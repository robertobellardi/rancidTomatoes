Due americani, il maturo Bob e la giovane Charlotte, si incontrano e fanno amicizia in un lussuoso albergo di Tokyo. 
Star del cinema in declino, Bob è arrivato per girare uno spot pubblicitario di una marca di whisky; il lavoro non 
lo entusiasma e ha sempre la sensazione che manchi qualcosa nelle traduzioni degli interpreti. 
Charlotte accompagna John, il marito, fotografo in ascesa che non rinuncia mai ad un incarico e per questo la trascura;
le telefonate ad amici e famigliari lasciano intuire una situazione di grande solitudine interiore. 
Bob e Charlotte passano molto tempo in albergo; la notte, presi entrambi dall'insonnia, si rifugiano al bar sempre aperto.
Quando John parte per un impegno fuori città, i due passano più tempo insieme. Si conoscono sempre meglio, 
affrontano argomenti come il lavoro, il matrimonio e la famiglia (Bob ha moglie e due figli), escono, frequentano 
altre persone, vanno in qualche locale. La Tokyo allucinata delle luci e dei video game non fa per loro: 
più spesso restano in camera, parlano, si guardano e si capiscono perfettamente.