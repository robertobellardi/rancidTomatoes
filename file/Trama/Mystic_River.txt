Boston, 1975. Tre ragazzini, Sean, Jimmy e Dave giocano a hockey in line per strada, poi si mettono a scrivere i 
loro nomi nel cemento fresco di un marciapiede. La loro vita cambia per sempre quando una macchina si avvicina a 
loro e un uomo, apparentemente poliziotto, li sgrida per la loro condotta, intimando a Dave di salire in macchina 
(in cui è presente sul sedile anteriore, un "apparente" sacerdote) così da riaccompagnarlo a casa. Dave sparirà 
per quattro lunghissimi giorni; nessuno, a parte lui, sa veramente cosa gli è successo.
La storia riprende 25 anni più tardi. I tre amici si ritrovano per caso, riuniti da un nuovo dolore: Katie, 
la figlia di Jimmy, è stata barbaramente uccisa e Sean è il poliziotto del Massachusetts State Police incaricato
delle indagini insieme al sergente Whitey Powers. La sera dell'omicidio, Dave, che abita nello stesso quartiere di 
Jimmy, rientra a casa tutto coperto di sangue, ferito a una mano e alla pancia. Alla moglie Celeste, Dave racconta
che un ladro lo ha aspettato nel parcheggio e, al rifiuto nel dargli i soldi, lo ha ferito, ma Dave ha risposto 
violentemente, forse uccidendolo.