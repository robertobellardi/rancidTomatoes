Sono trascorsi diciannove anni dalla fondazione dell'Impero Galattico. Dal Palazzo Imperiale di Coruscant, il 
malvagio Imperatore ha rafforzato il suo potere sulla Galassia nelle vesti di monarca assoluto, e il suo misterioso 
allievo, Dart Fener, seguace del Lato Oscuro della Forza e capo della Flotta Stellare Imperiale, è impegnato a 
spezzare le ultime resistenze.
L'Impero ha però trovato un tenace nemico nell'Alleanza Ribelle, composta dai senatori, dai governi e dalle 
forze armate planetarie dei mondi rimasti fedeli alla Vecchia Repubblica, che si sta rinforzando sempre di più 
grazie alla guida della senatrice Mon Mothma e ai successi diplomatici della giovane Principessa Leila Organa.
Scoperta l'astronave della principessa, i soldati imperiali irrompono al suo interno in cui scoppia una battaglia 
con i Ribelli che vengono trucidati dai soldati e successivamente, dal fumo della battaglia Fener fa la sua prima 
apparizione e la principessa Leila viene catturata dalle forze imperiali. Prima che i soldati dell'esercito imperiale 
conquistino la sua astronave, però, Leila riesce a trasmettere un messaggio nella memoria del piccolo droide 
astromeccanico C1-P8 che, accompagnato dal droide protocollare D-3BO, sale su un guscio di salvataggio e giunge sul 
torrido e desertico Tatooine alla ricerca di Obi-Wan Kenobi, un Cavaliere Jedi.
I due droidi vengono tuttavia catturati dai Jawa, piccoli umanoidi rottamai, e venduti a Owen Lars, un agricoltore 
che vive insieme alla moglie Beru e al giovane nipote Luke Skywalker, figlio dello scomparso Cavaliere Jedi Anakin 
Skywalker, il quale scopre la loro provenienza e la loro necessità di incontrare il vecchio Obi-Wan Kenobi, che conosce 
da molti anni col nome di Ben, un vecchio ritenuto da tutti solo uno stregone pazzo che vive da eremita.