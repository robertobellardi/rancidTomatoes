Il trafficante di diamanti e giocatore d'azzardo Frankie, detto "Quattro dita", riesce a rubare un grosso diamante 
e altre pietre preziose in una banca di Anversa. Di ritorno a Londra per rivendere i gioielli, Frankie incontra Boris 
Yurinov, detto "Lametta", ex-agente del KGB, già al corrente del bottino di Quattro Dita. Sapendo del suo vizio per 
il gioco d'azzardo, Boris attira Frankie in una trappola chiedendogli di piazzare qualche scommessa per lui, poi 
ingaggia Sol, commesso in un banco dei pegni, per derubare Quattro Dita all'uscita della sala scommesse che dovranno 
rapinare, in cambio dell'intero ricavato delle puntate. Il commerciante di gioielli Doug Denovitz, detto "La zucca", 
venuto a conoscenza del diamante, informa il cugino e collega Avi di New York, il quale si precipita a Londra per 
agguantare la gemma.
Intanto, Turco e Tommy, soci impresari di boxe clandestina, cercano di concludere l'acquisto di una roulotte come 
nuova sede per i propri loschi affari da un pavee, Mickey O'Neil, il quale però gli rifila un rottame. Nel tentativo 
di farsi rimborsare, i due accettano la scommessa su un incontro di boxe tra Mickey e il loro pugile, George Meraviglia.
Mickey stende Meraviglia per knockout e viene ingaggiato da "Testarossa", potente boss di Londra che gestisce un impero 
basato su bische clandestine di boxe e combattimenti fra cani. Mickey sostituirà Meraviglia in un incontro che dovrà 
perdere.